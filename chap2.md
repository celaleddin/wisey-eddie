### Bölüm 2
-----

Bilge yaklaşık bir ay öncesine kadar evsizdi ve yollarda yaşıyordu. Tam olarak parasız değildi, günde üç öğün besinini alıyor, geri kalan zamanında şehrin sokaklarında dolaşıyor, çevreyi ve insanları izleyip kafasına gelen düşüncelerin yararlı olup olmadıklarına karar veriyordu. Her düşünceye +1 veya -1 şeklinde puan vermekle ile ilgili bir öneri okumuştu. -1 veriyorsa o düşünceyi gömmeye ve yeni düşüncelere açılmaya çabalıyordu, +1 veriyorsa düşüncenin beyninde dolaşmasına ve başka düşüncelerle etkileşime geçmesine izin veriyordu. Nadiren -1 verdiği düşüncelerle karşılaşırdı. Her düşünceden bir şeyler çıkarmaya, onu parçalara ayırıp içinde değerli ne varsa almaya çalışıyordu.

Gözlemlerinden biri şuydu: *İnsanlar birbirlerine öneri vermeyi seviyorlardı.* Hoşlandıkları veya yararlı olabileceğini düşündükleri şeyleri çevreleriyle paylaşmak istiyorlardı. Özellikle yakın çevreleriyle, çünkü bu daha kolaydı ve fazla enerjiye mal olmuyordu. Harcadıkları görece az enerjiye karşılık çevrelerinden kendilerini mutlu edecek, bu enerjinin karşılığını fazlasıyla verecek tepkiler alıyorlardı. Genel olarak tüm insanları veya daha büyük kitleleri etkilemek, onlara öneri vermek de kesinlikle insanların ilgisini çekiyordu ama bu daha fazla enerji demekti. Bilge'nin yaşadığı dönemde kitlelere ulaşmak çok daha kolaydı, adına internet denen herkesin içinde bulunabildiği muazzam bir ağ, inanması güç bir iletişim aracı vardı. Yine de insanlara ulaşmak ciddi miktarda enerji ve belli alanlarda geliştirilmiş çeşitli yetenekler gerektiriyordu.

Bu gözlem üzerinde düşünürken Bilge'nin zihninden geçen düşüncelerden biri de şuydu: *İnsanlar saygı duydukları, kendilerinden daha başarılı ve ilgilendikleri alanlarda üst düzey buldukları insanlara öneri vermeyi -özellikle de onlar öneriye ihtiyaçları olduğunu belirttiklerinde- gerçekten çok seviyorlardı.* Bu onları tatmin ediyordu, işe yarar olduklarını ve "kendilerinin daha iyi bir versiyonu" haline geldiklerini düşündürüyor, ya da bir şekilde hissettiriyordu.

Bilge yeni bir sektör keşfetmiş olabileceğini fark etti. Düşüncesini lisede çeşitli çılgınlıklar yaptıkları dostu X ile paylaştı. Bu çılgınlıklar genelde çılgınlık deyince insanların hayal ettiği çılgınlıklardan değildi; bu çılgınlıklar kelimelerle oynamak, düşünceleri birbiri içine geçirerek zincir haline getirip bu zinciri başka zincirlere bağlayarak zincirlerden oluşan başka bir yumağı okul camından aşağı sarkıtıp müdüre "tamam hocam, giriyoruz içeri" diye bağırmak gibi çılgınlıklardı. Daha soyut, kafalarının içinde çılgınlıklar. Birçoğunu yalnızca bu iki dost anlayabiliyordu. Kendi değerlerini, kültürlerini oluşturmuşlardı. Zincir yumağını bir daha camdan içeri çekemediler.

X, Bilge'nin fikrini beğenmişti. Fikir, insanların Bilge'ye ödeme yaparak ona gelip önerilerde bulunmaları üstüne kuruluydu. Öneri başına ödeme alacaktı. Fakat öneriyi almakla kalmayacak, daha önce içeri çekemedikleri o zincir yumağına ulaşmak için camdan dışarı çıkacaktı. Her konuğu ile konuğun verdiği öneri üzerinde bir yolculuğa çıkacak, önerinin boşluklarından içeri girecek, boşlukları patates ile doldurup tekrar çıkarken her adımda öneriyi daha kullanılabilir, pratik hale getireceklerdi. Kitaplarda ve filmlerde verilen, duyunca herkesin etkilendiği ama hayatları etkilemekte başarıya ulaşamayan anafikirleri, önerileri derinlemesine inceleyeceklerdi.

Bilge düşünmeyi seviyordu. Düşünecek yeni bir şeyler aradığı zamanlar oluyordu ki bu zamanlar genelde beyninin düşünmeye bir süre ara vererek dinlenmek istediği zamanlardı. Yeni bir şeyler aradığında düşünmemesi gerektiğini anlıyordu. Bu zamanlar onu rahatlatıyordu. Fakat şunu da fark etmişti, bu zamanlar dışında düşündüğü her şey bir anlam ifade ediyordu ve düşünmek için sonsuz kaynak vardı. Kaynak olarak kendinden ve çevresinden oluşan sisteme ne beslerse, sistem kendi içinde bazı çıkışlar veriyor, bu çıkışlardan bazılarını tekrar girişler halinde sisteme kazandırırken bazılarını da ayağa kalkıp pantolonunu kaldırdıktan sonra sifonu çekerek beyin kanalizasyon sistemine gönderiyordu. Tuvaletlerin düşünmek için ideal ortamlardan olduğunu o da kabul ediyordu. Ama banyo yapmayı tercih ederdi. İnsan düşünsel sürecinin doruk noktası olduğunu düşündüğü banyoda geçen vakitleri çok seviyordu. Düşüncelerin suyla birlikte zihninde akması, kimisinin süzülerek hiç beklemediği noktalara ulaşması hoşuna gidiyordu. Bunun için özel bir çaba harcaması gerekmiyordu, düşünüyordu ki banyolar bu verimin sağlanması üzerine yapılmış karmaşık ve anlaması güç bilimsel çalışmaların sonuçlarından faydalanılarak ve her detayı düşünülerek tasarlanıyorlardı. Kesinlikle yanılıyordu, yanıldığını da biliyordu. Bu da banyoda aklından geçen düşüncelerden biriydi yalnızca.

Arkadaşı X ona borç para vermeyi teklif etti, böylece Bilge bir ofis tutacak ve gerekli donanımla birlikte kendi bireysel öneri alma şirketini kurabilecekti. Bir internet sitesi açacak ve ödemeyi kesinlikle internet üzerinden alacaktı. Ofiste para sesi, kokusu veya görüntüsü istemediğine emindi.

Bilge çok yüksek olmayan bir iş merkezinin çok yüksek olmayan katlarından birinde bir ofis kiraladı. Bu işi en azından bir yıl boyunca sürdürmek isteğindeydi. Ofis tek bir odadan oluşuyordu, yalnızca dört duvar, duvarları siyaha boyattı. Yerleri bordo arkaplan üstüne siyah noktalı bir halı ile kaplattı. Bir sıra makinesi buldu, biraz büyüktü ama iş görüyordu. Kırmızı LED'lerden yapılmış uzaktan kumandalı ve havalı metalik kasalı bir sıra sayacı aldı. İşin en eğlenceli kısmı IKEA'ya gitmek ve bir ofiste olmasını isteyeceği şeyleri almaktı. Koyu kahverengi ahşap bir masa, bir masa lambası, bir metal kalem kutusu ve bir dosya düzenleyicisi.

Ayrıca, unutmadan; müthiş rahat, vücudunun Bilge'ye sunabileceği her türlü oturma pozisyonuna uyum sağlayabilecek rahat bir patron koltuğu.

Sade bir ofisti, Bilge'nin istediği gibi.

