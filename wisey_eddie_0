- Selam!
+ Ee, merhaba. Ben öneri vermek için gelmiştim, iki tane önerim vardı da.
- Öneri vermek için şuradaki makinadan sıra almanız gerekiyor. Sıranızı aldıktan sonra karşıdaki koltuklarda bekleyebilirsiniz. Sıranız gelince anlayacaksınız.
+ Tamam, teşekkürler.

Konuk, makinenin yıllardır yalnız olan tek butonuna bastı ve üzerinde 001 yazan kağıdı makinanın ağzı gibi görünen tek çıkış bölmesinden aldı. Yalnızca bir buton ve bir kağıt çıkışı için oldukça büyük bir makine diye düşündü, makinenin boyu omzuna geliyordu.

Kahverengi deri koltuklara doğru yürüdü. Aslına bakılırsa yalnızca tek koltuk vardı. İkili tek bir koltuk. Fakat koltuğu tasarlayan İsveç'li tasarımcılar onu uzaktan gören bir kişinin onun kesinlikle iki tane tekli koltuk olduğunu iddia edeceği şekilde tasarlamışlardı.

Koltuklardan birine, daha doğrusu koltuğa oturdu. Koltuğa oturduğunda ayaktayken duymadığı o müziği duymaya başladı. Bekleme salonlarında çalan o rahatlatıcı olması için koyulmuş fakat insanların sinirini daha fazla bozmaktan başka bir işe yaramayan müziklerden biriydi bu. Müziğin geldiği hoparlörler müziğin yalnızca koltuktan duyulabileceği şekilde ayarlanmışlardı. Hoparlörlerin koltukla birlikte standart olarak mı geldiği yoksa ayrı mı alındığı sorusu geldi konuğun aklına. Çevresine ve koltuğa bakındı fakat işine yarayacak bir ipucu bulamadı. Cevap kesinlikle uzakta değildi, hemen yanına doğru kayarak diğer tekli görünen koltuğa geçmesi müziğin değiştiğini fark etmesine ve İsveç'li tasarımcılara bir kez daha hayranlık duymasına sebep olacaktı. Fakat geçmedi, kimse bekleme salonlarında ilk oturduğu koltuğu durduk yerde değiştirmek istemez, hele yalnızca iki koltuğun, hatta tek bir koltuğun bulunduğu bir bekleme salonunda.

Bilge'ye baktı, Bilge koltuğun hemen karşısında yaklaşık 5 metre ötede duran açık kahverengi, üstünde IKEA'dan alınmış çalışma lambası, dosya düzenleyicisi ve kalem kutusu olan bir masada oturmaktaydı. Önünde bir bilgisayar, kulaklarında kulak üstü bir kulaklık vardı. Kafası ağır hareketlerde öne ve geriye hareket etmekteydi, ne tür bir müzik çaldığını hiçbir şekilde anlayamazdınız. Tüm dikkatiyle ekrana bakıyor, parmakları klavyenin üstünde çalışıyor, baktığı ekranda açık olan internet tarayıcısındaki web sitesinde bir metin kutusunu birbiri ardına sıralanan karakterleri tetikleyerek dolduruyordu.

Yaklaşık 3 saat geçmişti ve konuğun yüzüne bakan herhangi bir insan onun bu durumdan hiç hoşnut olmadığını ve kafasında uygulamamak için kendini zor tuttuğu ilginç planlar olduğunu rahatlıkla söyleyebilirdi. Bununla birlikte o saatlerde Bilge onun yüzüne bakan insanlardan değildi ki bu konuğu daha da hoşnutsuz, ve tamam, sinirli yapıyordu.

Konuk ani bir hareketle kalktı ve Bilge'nin masasına doğru yürüdü. Onun için Bilge'nin kafasının ilk duruma göre daha hızlı hareket ettiği söylenebilirdi, belki de odadaki uzun bekleyişten sonra zaman algısı tamamen değişmiş ve Bilge'nin hareketlerini zamana bağlı bir fonksiyonla ifade etmek onun için anlamını kaybetmişti. "Yalnızca kafası hareket ediyor" diye düşündü. Bu düşünce onu biraz rahatlatmıştı, ne zamandır günlük hayatında fizik bilgisini kullanmıyordu.

Gerçek şu ki, Bilge o gün boyunca sürekli Eagles'dan Journey of the Sorcerer dinlemişti. Yani kafasının hareket hızı hiç değişmemişti. 

Konuk masaya ulaştığında Bilge onu hala görmüyordu. Konuk elini Bilge'nin göreceği şekilde bilgisayar ekranına yakın şekilde salladı. İşe yaramıştı, Bilge Konuğa baktı. Konuk kendi kulaklarını işaret edip ellerini sallıyor ve dudaklarını enteresan şekillerde hareket ettiriyordu. Bilge buna anlam veremedi, tek anladığı konuğun kesinlikle hoşnutsuz olduğuydu. Kulaklığını çıkardı.

Aslında konuğun sıra aldıktan sonra yaşadığı bu olaylar dizisi son 3 saat içinde 6. kez yaşanıyordu.

Konuk bir kez daha buraya iki önerine bulunmak için geldiğini, Bilge ise sırasının henüz gelmediğini, her önerinin bir zamanı olduğunu ve şu an on parmak klavye kullanımı konusunda bir öneriye ihtiyacı olmadığını ısrarla yineledi. Konuktan koltuğa geçmesini rica etti.

Konuk koltuğa geri dönmüş ve oturmak üzereydi. Ekranda bir yazım yarışı daha bitti ve Bilge ellerini gererek klavyeden kaldırdı. Bilgisayarının yanında duran küçük kumandanın üstündeki tek tuş olan yeşil tuşa bastı, tuş kumandanın tam olarak ortasındaydı. Bir çınlama sesi ile birlikte masanın koltuğa bakan tarafında duran kırmızı LED'lerden yapılma sayaç 000'dan 001'e atladı.

Konuğun yüzüne ağır ağır fokurdayarak kaynayan bir metal kütlesini andıran şaşkınlık-sinir karışımı ile perdelenmiş bir gülümseme hakimdi.

Bilge "Evet" dedi, "İlk önerinizi alabilir miyim?"

